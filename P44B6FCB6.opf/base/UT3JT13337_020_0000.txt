ཨོཾ་ཨཱཿཧཱུྃ། གནས་འདི་ནས་ནུབ་ཕྱོགས་བདེ་བ་ཅན། །མགོན་ཆོས་སྐུ་སྣང་བ་མཐའ་ཡས་ལ། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །གནས་རི་བོ་གྲུ་འཛིན་གྱི་གཞལ་ཡས་ནས། །རྗེ་ལོངས་སྐུ་འཕགས་པ་སྤྱན་རས་གཟིགས། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །གནས་འདི་ནས་ལྷོ་ནུབ་རྔ་ཡབ་གླིང༌། །ཕ་སྤྲུལ་སྐུ་པདྨ་འབྱུང་གནས་ལ། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །གནས་མཁའ་སྤྱོད་ཏི་སྒྲོའི་ཚོགས་ཁང་ནས། །མ་ཇོ་མོ་ཡེ་ཤེས་མཚོ་རྒྱལ་ལ། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །དཔལ་བསམ་ཡས་སྤྲུལ་པའི་གཙུག་ལག་ཏུ། །གྲོགས་དཔའ་བོ་ཨཱརྻ་ས་ལེ་ལ། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །གནས་དཔལ་བྲག་སྲོག་མཁར་གྱི་ཀེའུ་ཚང་དུ། །རྗེ་མཚུངས་མེད་ནུས་ལྡན་རྡོ་རྗེ་ལ། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །གནས་སྤྱི་གཙུག་ཉི་ཟླའི་གདན་སྟེང་ནས། །ཕ་དྲིན་ཆེན་རྩ་བའི་བླ་མ་ལ། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །གནས་དམ་ཚིག་དག་པའི་གཞལ་ཡས་ནས། །ལྷ་ཡི་དམ་མཁའ་འགྲོ་ཆོས་སྐྱོང་ལ། །སེམས་མོས་གུས་གདུང་བས་གསོལ་བ་འདེབས། །བདག་སྣང་སེམས་རོ་སྙོམས་དངོས་གྲུབ་སྩོལ། །ཞེས་བླ་མ་ཡིད་བཞིན་ནོར་བུའི་གཅོད་ཡུལ་ལམ་ཁྱེར་བསྡུས་པའི་གསོལ་འདེབས་ཏེ། ལས་གཞུང་ལས། དང་པོར་བླ་མར་གསོལ་བ་གདབ༔ ཅེས་པའི་དོན་རིག་འཛིན་ཆེན་པོའི་ཞལ་སྔ་ནས་གསུངས་སོ།། །། 