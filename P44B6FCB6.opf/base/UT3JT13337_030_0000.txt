དེ་ནས་བསྒྲུབ་བྱ་རྣམས་ལ་གླུད་རྣམས་བསྐོར། ཧཱུྃ། ཁྱེར་ཅིག་ཁྱེར་ཅིག་སྟོབས་ལྡན་རྣམས། །སྲེད་དང་ཆགས་དང་ཞེན་པ་དང༌། དྲན་དང་བཟུང་དང་བསམ་དང་རེག །གློད་དང་གྲོལ་དང་ཞི་བར་མཛོད། །དེ་ནས་གླུད་བསྐོར་ནི། ཀྱཻ། ད་ནི་གླུད་ཆེན་གཡས་སུ་བསྐོར། །གླུད་ཆེན་གཡས་སུ་བསྐོར་ཙ་ན། །སྣང་སྲིད་ལྷ་འདྲེ་གཡས་སུ་བསྐོར། བྲན་གཡོག་མང་པོའི་འཁོར་དང་བཅས། །དགྱེས་པའི་མདངས་དང་བཅས་ཏེ་བསྐོར། །སྐྱེས་པ་ཕོ་ཡི་རྐྱེན་ཟློག་ཅིག །ཀྱཻ། ད་ནི་གླུད་ཆེན་གཡོན་དུ་བསྐོར། །གླུད་ཆེན་གཡོན་དུ་བསྐོར་ཙ་ན། །སྣང་སྲིད་ལྷ་འདྲེ་གཡོན་དུ་བསྐོར། བྲན་གཡོག་མང་པོའི་འཁོར་དང་བཅས། །དགྱེས་པའི་མདངས་དང་བཅས་ཏེ་བསྐོར། ཟ་མ་མོ་ཡི་རྐྱེན་ཟློག་ཅིག །ཀྱཻ། གླུད་བསྐོར་གཅིག་དང་གཉིས་དང་གསུམ། །ལོ་བསྐོར་གསུམ་དང་ཟླ་བསྐོར་གསུམ། །ནད་དང་གདོན་གྱི་ཞེན་པ་ཆུང༌། །གླུད་དང་འགྲོགས་ཏེ་ལམ་ལ་སོང༌། །ཀྱཻ། ད་ནི་གླུད་ཀྱི་ལམ་བསྟན་ནོ། །རི་གསུམ་རྩེ་དང་ལུང་གསུམ་མདོ། །རྒྱ་གྲམ་ལམ་དང་འབབ་ཆུའི་གཞུང༌། །ཉི་ཟླ་གྲིབ་སོ་གླུད་ཀྱི་ལམ། །འདྲེ་ལྔ་བདུད་གཅོད་གླུད་ཀྱི་ལམ། །ལམ་དེར་ཞུགས་ལ་ཕྱོགས་དེར་སོང༌། །ལན་ཆགས་བུ་ལོན་ཁྱེར་གྱུར་ཅིག། །། 